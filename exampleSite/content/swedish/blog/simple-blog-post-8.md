---
title: Morsdagscheesecake
date: 2020-05-30T10:51:12+02:00
image_webp: ''
image: "/images/img_1005.jpg"
author: Jonas Lundin
description: This is meta description

---
Inför mors dag i år så tänkte jag att att jag skulle baka någon form av cheesecake, men jag visste inte riktigt vilken sort jag skulle göra. Jag hade aldrig provat på att göra en med chokladbotten och det med hallon borde kunna bli en bra kombination!

Så det fick helt enkelt bli en cheesecake där botten består av kladdkaka (eller ja, en form av), en härlig hallonmassa och ovanpå ett hallontäcke.

Det är några moment och lite väntan på att saker ska svalna, men samtidigt går det utmärkt att göra i förväg och också om man ändå håller på med annat under tiden. Jag skulle säga att det är en perfekt efterrätt om man inte vill hålla på med efterrätten under själva middagen, det är bara garneringen som ska på plats innan servering!

***

# Ingredienser:

## Kladdkakebotten

100 g smör  
2 dl strösocker  
0,5 dl kakao  
0,5 krm salt  
0,5 tsk vaniljpulver (kan säkert bytas mot 1 tsk vaniljsocker)  
1 ägg  
1,5 dl vetemjöl  
ströbröd

## Cheesecakesmet

2–3 dl hallon (frysta går bra)  
1 dl socker  
1 tsk vaniljpulver  
5 gelatinblad  
500 g kvarg (jag använde Lindahls hallon, men det går säkert med naturell om man tar lite mer hallon istället)  
1,5 dl vispgrädde

## Hallontäcke

2 dl hallon  
0,5 dl socker  
3 st gelatinblad  
Färska hallon som garnering ovanpå

# Gör så här:

## Kladdkakebotten

Sätt ugnen på 175 grader.  
Smält smöret i en kastrull.  
Under tiden, ströbröa en springform (24 cm) i botten.

När smöret smält, ha i strösocker, kakao, salt och vaniljpulver och rör runt. Ha efter det i vetemjöl och ägg och rör till en slät smet.

Pressa smeten i formen och se till att den är jämn runt om hela formen.  
Grädda sedan i ca 10 minuter innan botten tas ut ur ugnen. Låt den svalna innan Cheesecakesmeten has i.

## Cheesecakesmet

Värm hallon, socker, ett par matskedar vatten och vaniljpulver så det börjar sjuda i en kastrull.  
Hallonen ska “sjuda sönder”, då är det klart.  
Låt detta svalna lite innan gelatinbladen rörs ned.

Vispa kvarg och vispgrädde tills det blir “toppigt” och att en hel del luft har vispats i smeten.

Nu kommer det lite kniviga, hallonröran måste ha svalnat tillräckligt för att inte förstöra luftigheten i resten av smeten, men inte så pass mkt att gelatinet stelnat.

När hallonröran har svalnat, vispa ned den långsamt med resten av cheesecakesmeten.

Ta lite olja/smör på ett hushållspapper och smörj insidan av springformen innan smeten hälls i springformen. Se till att kladdkakebotten har svalnat innan smeten has i formen.

Låt smeten stelna i formen ett par timmar innan hallontäcke has på.

![](/images/img_0918.jpg)

## Hallontäcke

Koka upp hallon, socker och ett par matskedar vatten i en kastrull så hallonen kokar sönder.

Sila noggrant hallonkoket genom en sil eller silduk så endast hallonsaften kvarstår (syftet är att få bort kärnorna).

Koka upp den silade saften igen och skumma bort eventuellt skum som bildas (viktigt annars kommer det bli bubblor ovanpå kakan som inte ser särskilt snyggt ut).

Låt saften svalna lite innan gelatinbladen vispas i. Låt sedan saften med gelatinblad svalna innan detta has ovanpå resten av cheesecaken.  
Kyl återigen cheesecaken så även täcket stelnar.

Garnera gärna med färska hallon/citronmeliss innan servering och ta gärna fram cheesecaken lite innan servering (ger mer smak)!